Лекція 5. Психологія розвитку людини в немовлячому періоді онтогенезу


Лекція 5.

Тема: Психологія розвитку людини в немовлячому періоді онтогенезу

План

1. Визначення віку немовляти у психології розвитку. Фізичний розвиток немовляти.

2. Пізнавальний розвиток немовляти:

2.1. Розвиток відчуттів та сприймання.

2.2. Розвиток уваги як психічного процесу.

2.3. Розвиток пам’яті.

2.4. Розвиток мислення.

2.5. Розвиток мовлення.

2.6. Розвиток афективної сфери.

3. Особистісний розвиток немовляти: соціальна ситуація розвитку, провідна діяльність, криза першого року життя.

 

Питання 1.

Розвиток людини розпочинається ще до її народження і проходить такі етапи: зачаття (утворення зі статевих клітин зародка), розвиток в організмі матері, народження дитини. Процес народження – переломний, критичний момент у житті дитини. Криза новонародженості – проміжний період між утробним (пренатальним) та позаутробним (постнатальним) способом життя. Відрізок часу, коли дитина відділена від матері фізично, але зв'язана з нею фізіологічно, і становить період новонародженості.

Відокремившись фізично від матері, немовля починає дихати легенями, отримуючи кисень з повітря, а не з крові матері, ззовні приймати їжу. Протягом перших тижнів життя організм певною мірою адаптується до нового середовища. Процес адаптації забезпечує система вроджених безумовних рефлексів.

 Новонароджена дитина має своєрідні анатомо-фізіологічні ознаки: вагу, довжину тіла, розвиток м'язів і кісток, нервової системи. Так, 70 % її тіла становить вода, вага — приблизно 3—3,5 кг, довжина тіла — 48—50 см. М'язи, кістки ще дуже слабкі, механізми функціонування нервової системи до кінця несформовані. Вага головного мозку становить приблизно 372— 400 г. У корі великих півкуль є основні борозни й звивини, така сама кількість нервових клітин, що й у мозку дорослої людини. Проте більшість нервових провідних шляхів ще не покриті мієліновою оболонкою, наслідком чого є дифузний характер усіх реакцій дитини. Нервові клітини головного мозку малої дитини мають ще невеликий потенціал працездатності, швидко втомлюються, більшість часу проводить у сні.

Протягом першого року життя спостерігається стрімкий фізичний розвиток: зокрема, за параметрами росту – 70—75 см, ваги — 9—10 кг. Вага мозку однорічної дитини досягає в середньому 850—900 г.

Руховий розвиток дитини проходить складний і тривалий шлях в перші періоди життя після народження. У новонародженої дитини є чимало рухів, що мають передусім захисне значення: активно захисні рухи (розширення і звуження зіниць, кліпання, зажмурювання, чхання, кашель, випльовування тощо), пасивно захисні реакції (насторожування, завмирання тощо), рефлекси чіпляння. Спочатку рухи непослідовні і хаотичні внаслідок широкої іррадіації нервового збудження, яке виникає в корі від дії різних подразників. Швидкий розвиток процесів стримування поступово створює порядок і організованість рухового безладдя.

Розвиток тонкої моторики – хапальні рухи кисті – відбувається після розвитку загальних рухів рук. Хапання – перша організована, спрямована дія, яка має надзвичайне значення для психічного розвитку дитини. Хапальні рухи виникають на 5-му місяці життя і вдосконалюються до 9 місяці шляхом тренуванням. З появою хапальних рухів встановлюються зорово-тактильно-кінестетичні зв'язки, що лежать в основі початкового орієнтування дитини в просторі. До кінця немовлячого віку виникає етап функціональних дій: це більш удосконалена дія нанизування, відкривання, але, якщо раніше дитина виконувала дію одним показаним їй способом і на одних і тих же предметах, то тепер вона намагається відтворити дію на всіх можливих об'єктах.

На шостому місяці дитина здатна до сидіння, що вимагає від неї значного фізичного напруження, потрібного для підтримання рівноваги тіла. Сидіння — важливий здобуток у розвитку статики дитини. Саме у цій позі починає формуватися характерне для людини вертикальне положення хребта, пов'язане з функціонуванням внутрішніх органів. Сидіння значно розширює можливості дитини отримувати враження від навколишнього світу, контакту з дорослими. За нормальних умов розвитку восьми-десятимісячна дитина вже може стояти самостійно, за щось тримаючись, пересуватись, а на кінець року робити перші кроки. У формуванні статики дітей виявляються індивідуальні особливості, зумовлені, як їх фізичним станом, так і особливостями виховних впливів.

 

Питання 2.

2.1. Розвиток відчуттів та сприймання.

Сенсорний розвиток – це удосконалення відчуттів, сприймання, наочних уявлень. Через кілька днів після народження дитина вже здатна відрізнити молоко матері від підсолодженої води, а останню – від простої води. З моменту народження в дитини вже досить розвинута нюхова чутливість. Новонароджена дитина по запаху материнського молока визначає є в кімнаті мама чи ні. Складніше, ніж нюх і смак, розвиваються в дитини зір і слух. Відчуття новонародженого не диференційовані, вони нерозривно поєднані з емоціями.

Найбільш повільно в дитини розвивається зір. З моменту появи в маляти зорових відчуттів дитина починає реагувати на світло різними руховими реакціями. Зорове зосередження з'являється на 3-5-му тижні, дитина завмирає і затримує погляд (недовго) на яскравому предметі (О.В. Скрипченко). Немовля вже четвертої доби життя виявляє вроджену перевагу по відношенню до людського обличчя. Діти довше затримують свій погляд на малюнках, схожих на обличчя, ніж на випадковому наборі тих самих деталей обличчя. У 2-3 місяці дитина відрізняє одне обличчя від іншого, концентруючи погляд на очах і роті людини.

Зорове зосередження, яке з'явилося ще на етапі новонародженості, удосконалюється. Після другого місяця зосередження стає більш тривалим, у 3 місяці його тривалість досягає 7-8 хвилин. Стає можливим слідкування за предметами, що рухаються. В 4 місяці дитина не просто бачить, але вже дивиться: активно реагує на побачене, рухається, супроводжує голосовою реакцією. Дитина в 2-3 місяці зазвичай проявляє інтерес до об'єктів, які деякою мірою відрізняються від тих, що вона бачила раніше. У 4 місяці з'являється реакція на новизну (М. Денісова).

Діти диференціюють і організовують сенсорну інформацію, помічають подібність або відмінність явищ. В один рік дитина вже має уявлення про ємкість. Наприклад, про чашку. Вона знає, що чашку потрібно тримати дном донизу, щоб не розлити рідину. Розвивається також просторове сприймання, а саме сприймання глибини. З 5-6 місяців у дитини відзначається зростання випадків фіксації погляду на предметі, яким вона оперує. Саме з цього віку починається безпосередній розвиток сприймання. Дитина, перебираючи в руках будь-який предмет, починає спроби зафіксувати на ньому свій погляд. Тому дуже часто говорять про те, що “рука навчає око”.

2.2. Розвиток уваги як психічного процесу

Розвиток мимовільної уваги. Увага, як і більшість психічних процесів, має свої етапи розвитку. Природжені ознаки мимовільної уваги виникають у віці 2-3 місяців. Це рухи очей, голови, рух у бік діючого подразника. Всі ці прояви стають компонентами “комплексу пожвавлення” – специфічної реакції на дорослого. У перші місяці життя в дитини відзначається наявність тільки мимовільної уваги. Дитина спочатку реагує винятково на зовнішні подразники, причому тільки у випадку їхньої різкої зміни. Наприклад, при переході від темряви до яскравого світла, при раптових голосних звуках, при зміні температури тощо.

У п'ять-сім місяців дитина вже може досить довго розглядати який-небудь предмет, обмацувати його, брати в рот. Проте ця орієнтувальна діяльність ще вкрай нестійка: побачивши, наприклад, нову іграшку, дитина відразу ж випускає з рук ту, яку щойно тримала. А при багаторазовій появі одного й того самого предмета реакція на нього зникає. Особливо помітний вияв її інтересу до нових яскравих і блискучих предметів. Це дозволяє говорити про те, що мимовільна увага в цей період життя досить розвинута.

Розвиток довільної уваги. Увага, як і більшість психічних процесів, має свої етапи розвитку. Зачатки довільної уваги починають виявлятися до кінця першого – початку другого року життя дитини. Виникає орієнтувально-дослідницька діяльність як засіб майбутнього розвитку довільної уваги, однак довільна увага ще відсутня. З’являється можливість викликати увагу дитини словесним сигналом. Виявляються зачатки довільної уваги під впливом мовних інструкцій дорослого. Темп розвитку довільної уваги значно нижчий, ніж у мимовільної. В цей час дитина вже зосереджується на іграшці, обстежує її. Увага стає компонентом предметної дії.

2.3. Розвиток пам’яті.

Первинним проявом пам'яті можна вважати умовні рефлекси, що спостерігаються вже в перші місяці життя дитини. Наприклад, дитина припиняє плакати, коли в кімнату входить мама. Виразніше прояви пам'яті виявляються тоді, коли дитина починає впізнавати предмети. Пам'ять впізнавання – пасивний вид пам'яті, що передує процесу активного сприймання. Дитина ідентифікує зовнішні стимули, здатна співставляти нові враження із наявними у пам'яті образами. Образна пам'ять з'являється у виразній формі на восьмому місяці життя.

Вперше цей процес спостерігається наприкінці першого півріччя життя маляти і спочатку обмежується вузьким колом об'єктів: дитина впізнає матір, інших людей, що її постійно оточують, речі, з якими вона часто має справу.

Дитина шукає зниклий з поля зору предмет, а згодом і названий предмет. Причому впізнавання відбувається краще, якщо не було тривалої перерви в сприйнятті предмету. Якщо ж проміжок часу між впізнаванням і останнім сприйняттям предмету (латентний період) був досить тривалим, то дитина не впізнає запропонований їй предмет. У 3-4 місяці дитина вже пізнає ту іграшку, які їй демонстрував дорослий. У 4 місяці немовля надає перевагу розгляданню нових предметів, а це означає, що дитина добре пам'ятає вже побачене. Крім того, малюк демонструє ефекти наслідування дорослих, він запам'ятовує їх рухи і звуки.

Дослідник Фаган встановив, що 5-ти місячні діти впізнають одноразово показане орнаментальне зображення через 48 годин, а фотографії людських облич – за 2 тижні потому. Немовлята володіють і довготривалою пам'яттю, принаймні на яскраві події. Пам'ять на зорові враження, дії і навіть події розвиваються в онтогенезі досить рано і є відносно міцними.

Уже в другому півріччі дитина може впізнавати близьких осіб через два-три тижні, на третьому році – через кілька місяців. Трохи пізніше з'являється у дітей активна форма відтворення, якою є згадування. Після 8 місяців у дитини з'являється такий вид пам'яті як відтворення. Це дозволяє дитині відновити у пам'яті образ за відсутності перед нею подібного об'єкта. Дитина із задоволенням шукає іграшку, легко запам'ятовує те місце, де її ховають. Наприклад, дитина знаходить іграшку через 5-7 секунд після того, як ту заховали під хустиною в неї на очах.

2.4. Розвиток мислення.

У більшості існуючих у даний час підходів до періодизації етапів розвитку мислення прийнято вважати, що початковий етап розвитку мислення людини пов'язаний з узагальненнями. Узагальнення – продукт розумової діяльності, форма відображення загальних ознак і якостей явищ дійсності.

При цьому перші узагальнення дитини невіддільні від її практичної діяльності: ми бачимо, як дитина робить ті самі дії з подібними між собою предметами. Ця тенденція починає виявлятися вже наприкінці першого року життя маляти. Причому прояв мислення в дитини є життєво необхідною тенденцією, оскільки сам процес мислення для дитини має практичну спрямованість.

Оперуючи предметами на основі знання окремих їхніх властивостей, дитина вже на початку другого року життя може вирішувати певні практичні задачі. Наприклад, дитина у віці 1 року і 1 місяця може здогадатися, що для того, щоб дістати горіхи зі столу, необхідно до столу поставити стілець. Чи інший приклад: хлопчик у віці 1 року і 3 місяців, для того, щоб пересунути важку шухляду з речами, спочатку вийняв половину речей, а потім виконав необхідну операцію. В усіх вищенаведених прикладах дитина спиралася на досвід, вже отриманий раніше.

Наступний етап розвитку мислення дитини пов'язаний з оволодінням нею мовою. Слова, якими опановує дитина, є опорою для узагальнень. Вони дуже швидко набувають для нього загального значення і дуже легко переносяться з одного предмету на іншій. Наприклад, слово “яблуко” дітьми дуже часто зіставляється з усіма круглими предметами, а іноді і з усіма предметами червоного кольору.

Іншим дуже значимим етапом розвитку мислення дитини є етап, у процесі якого маля може той самий предмет назвати декількома словами. Це явище спостерігається, як правило, у віці близько 2 років і свідчить про формування в дитини такої розумової операції, як порівняння. До кінця другого року життя дитина може знайти розбіжності між навколишніми предметами.

2.5. Розвиток мовлення.

Особливе місце займають у житті дитини звуки мовлення. Діти дуже рано виявляють особливу чутливість до звуків людського голосу. Мовлення дорослих серед інших соціальних подразників (посмішка, поглажування) найсильніше впливає на дітей, викликаючи у них складну комплексну реакцію (М.І. Лісіна). Вже на 3 місяці дитина розрізняє інтонації, відповідно реагує на них, що дає можливість використовувати їх як засіб заохочення чи стимулювання дій дитини.

Важливу роль у підготовці артикульованого людського мовлення відіграє з трьох місяців гуління як мимовільна неусвідомлена гра звуками (а-а-», е-е-е тощо). Після 6—7 місяців виникає лепетання, тобто багаторазове повторювання (часом по 20-З0 раз підряд) складів (ба-ба-ба, ма-ма-ма тощо). Після 9 місяців дитина починає відповідати дорослому звуками, повторюючи ті, які від нього чує.

Мова, як і всі новоутворення віку, має перехідний характер. Це автономна, ситуативна, емоційно забарвлена мова, зрозуміла лише близьким. У автономній мові дитина вживає такі слова, якими дорослі, зазвичай, не користуються. Ці слова мають трояке походження. По-перше, це мова мам і нянь, які вважають, що придумані ними слова більш доступні для дітей (ам-ам, бя-ка, ав-авка). По-друге, автономну мову дитини складають викривлені слова, створені нею самою від справжніх слів. Не володіючи ще повною мірою фонематичним слухом і не володіючи звуковою артикуляцією, дитина змінює звукову форму слова (“молоко” вона вимовляє як “моко” тощо). По-третє, дитина сама придумує автономні слова [22, с. 116 ]. Але якою б не була ця мова, вона являє собою нову якість, яка може служити критерієм того, як стара соціальна ситуація розвитку дитини розпалась. Там, де була єдність, стало двоє: дорослий і дитина. Між ними виріс новий зміст – предметна діяльність.

З другої половини першого року життя в дитини з'являються елементи реального мовного спілкування. В дитини з'являються специфічні реакції на жести дорослого, які вона супроводжує словами. Наприклад, на манливий жест руками дорослого, що супроводжуються словами “йди-йди”, дитина протягає руки. Діти цього віку реагують і на окремі слова. З 8-9 місяців у дитини починається період розвитку активної мови. Саме в цей період у дитини відзначаються постійні спроби наслідувати звуки, які вимовляють дорослі. Слово дорослого починає регулювати поведінку дітей уже наприкінці першого року їх життя. Діти в цей час розуміють до 20 слів. На кінець першого року життя діти вимовляють свої перші слова.

2.5. Розвиток афективної сфери

Перші емоційні реакції немовляти є органічними, генетично зумовленими: криком у відповідь на негативні відчуття дитина сигналізує про стан своїх біологічних потреб. Проте комплекс пожвавлення – це вже соціальна емоція (відповідь дитини на ставлення до неї близької людини). Нова форма реагування – це інтеграція посмішки, зорове зосередження на обличчі дорослого, рухове пожвавлення. Формується вона на підставі позитивного досвіду спілкування з дорослим і сигналізує про задоволення суто соціальної (але вродженої) потреби в спілкуванні. Аномальним у формуванні особистості в першому півріччі життя можна вважати відсутність емоційної реакції дитини на емоційно-позитивні звернення дорослого.

Л.С. Виготський виділяє дві стадії періоду немовля, межа між якими встановлюється між 5-м і 6-м місяцями. Важливими змінами першого періоду є поява власної активності дитини та наслідування. З 5-6 місяців виникає диференційоване ставлення дитини до знайомих та незнайомих людей (“свій” – “чужий”). В той час як “свої” викликають повноцінний комплекс пожвавлення, “чужі“ викликають реакцію гальмування та уникання. Відсутність у дитини 2-го півріччя життя вибіркового емоційного ставлення до дорослих може розглядатись як показник відхилення у формуванні особистості. Важливим пунктом є 10-й місяць. Л.С. Виготський вважає, що з цього місяця починається “криза одного року”, з'являється стик мiж перiодом немовля та раннiм дитинством. До десятого мiсяця безцiльнi рухи зникають, спостерігається розвиток більш складних форм поведінки: перше використання предметів та використання слів, що виражають бажання. У другому півріччі розвиваються специфічні потреби у спілкуванні, активний пошук соціального контакту.

Питання 3.

Особистість дитини - це жива і органічна єдність її індивідуальних особливостей, але окрім цього вона має багато сторін, які є типовими для всіх дітей. Й.Гербарт стверджував, що дитина у своєму особистісному розвитку наче "хамелеон". Однією з характерних рис дитячої особистості є її незавершеність, здатність швидко змінюватися. Друга риса - ніжність і тендітність дитячої особистості, що відзначається її легкою піддатливістю. Панування емоцій, реального "Я", слабка влада інтелекту, відсутність звичок, певних стійких оцінок призводить до того, що у дитини немає нічого штучного, вона безпосередньо слідує своїм захопленням і почуттям, їй притаманна справжня духовна свобода. У цьому полягає неповторність становлення дитячої особистості, розвиток якої відбувається в напрямку збагачення її досвіду, волі та інтелекту.

Соціальна ситуація розвитку немовляти неповторна і визначається двома моментами. З одного боку, біологічно дитина цілком безпорадна, вона не може задовольнити жодної життєвої потреби без допомоги дорослого. Внаслідок цього немовля є максимально соціальною істотою. З іншого боку, за цілковитої залежності від дорослих дитина позбавлена основних засобів спілкування з ними, насамперед, людської мови. На цій суперечності між максимальною соціальністю і мінімальними засобами спілкування ґрунтується увесь подальший розвиток дитини у цьому віці

Специфічна реакція на посмішки, обличчя матері є свідченням того, що соціальна ситуація психічного розвитку немовляти вже сформувалася. Л.С.Виготський назвав її ситуацією "МИ". Йдеться про нерозривну єдність дитини і дорослого. Немовля нічого не може без дорослого, його життя і діяльність ніби вплетені у життя й діяльність дорослого, який піклується про нього. Загалом — це ситуація потреби у комфорті і центральним елементом цього комфорту є дорослий. Як зауважив Д. Б. Ельконін, пипка та погойдування — своєрідні ерзаци, замінники присутності дорослого, що подають немовляті сигнал: "Усе спокійно!", "Усе гаразд!", "Я тут".

Соціальна ситуація нерозривної єдності немовляти й дорослого приховує у собі протиріччя: дитина відчуває максимальну потребу в дорослому і, водночас. не володіє специфічними засобами впливу на нього. Зняття зазначеного протиріччя призводить до зникнення соціальної ситуації розвитку. Соціальна ситуація тісно пов’язана з провідною діяльністю даного віку — безпосереднього емоційного спілкування дитини й матері. Згідно з дослідженнями Д. Б. Ельконіна й М. І. Лісіної, специфічна особливість цієї діяльності полягає в тому, що її предметом є інша людина.

Спілкування у своїй першій формі освоюється дитиною у формі комплексу пожвавлення, який є першим комунікативним засобом. Поява комплексу пожвавлення та його використання дитиною як комунікативного засобу вважається критерієм наявності у дитини спілкування як діяльності та потреби у спілкуванні. До 2,5 місяців у дитини можна помітити перші ознаки потреби в спілкуванні. Спочатку мотиваційною основою спілкування для дитини є задоволення її фізіологічних потреб, емоційно сприятливе відношення до неї з боку матері. Надалі мотиваційна основа спілкування розширюється і збагачується. Розвиток мотивів спілкування відбувається в тісному зв'язку з основними потребами дитини, до яких відносяться потреби в нових враженнях, в активній діяльності, у визнанні і підтримці.

Наслідування – відтворення дитиною у своїх діях поведінки дорослого в різних ситуаціях. Протягом перших двох місяців діти наслідують дії дорослих, які спілкуються з ними. У 3-4 місяці деякі малюки та їх матері починають гратися одне з одним у “розмову”. До 6-7 місяців здатність наслідувати рухи й дії покращується. В даний час вважається визнаним, що дитина вже в перші півроку життя здатна до обмеженої імітації дій своїх батьків. Вона рухає головою, відкриває і закриває рот, навіть висуває язика у відповідь на міміку батьків.

У дитини до шести місяців основною формою наслідування є емоційне зараження. Воно сприяє формуванню між дитиною і дорослим простору безпосередньо-емоційного спілкування. Після 6 місяців наслідування стає справжнім джерелом розвитку, оскільки саме наслідування є основою для оволодіння дитиною новими засобами комунікації і способами предметних маніпуляцій. У цей період наслідування дитини дорослим здобуває нову форму – форму “копіювання”, причому до 1 року копіюються дії з конкретним предметом, після 1 року відбувається перенос дій на подібні предмети – розмови по “телефону”, а ближче до 2 років дитина вже може відтворювати ланцюжки предметних дій, наприклад “укладати спати” ляльку.

У процесі спілкування з дорослими дитина намагається виразити свої емоції, створюючи імітацію дорослої мови і використовуючи при цьому ті інтонації, що закладені в неї від народження. На емоційний тон мовного повідомлення діти починають реагувати раніше, ніж набувають здатності зрозуміти його зміст. Так, суворо сказані, але ласкаві за змістом слова викликають у дитини негативні емоції, тоді як м'який тон сердитого за змістом словесного звернення стимулює позитивні емоційні прояви (З. Денісова).

Спілкування дитини з дорослими відкриває дитині простір предметів – речей, в яких втілений суспільно-історичний досвід взаємодії з фізичним світом. За допомогою мови дорослий вводить дитину у світ, у якому кожна річ і кожен предмет займають певне місце і виконують певні функції. Продуктивність взаємодії дитини з предметами, зокрема з іграшками, обов'язково пов'язана з її спілкуванням з дорослими. Відомо, що маля відчуває найбільший інтерес до тих речей і іграшок, які побували в руках у дорослого або якими дитина грала з дорослим. Ще не володіючи мовою, дитина вступає в активне спілкування з дорослим, використовуючи при цьому жести, міміку, вокалізації.

У такий спосіб вона своєю поведінкою дає зрозуміти, що вимагає співробітництва. Іграшки стають активно використовуваними засобами спілкування. Дорослий перетворюється в партнера по спільній діяльності, причому партнера, який не тільки показує дитині, як треба грати і що робити, але крім цього ще й оцінює, наскільки успішної була спроба маляти зробити ту чи іншу дію. Саме тому в подібному спілкуванні дорослого з дитиною все більш важливою стає роль схвалення або осудження дій, чинених малям.

Відсутність спілкування дитини і дорослого приводить до затримки розвитку маляти. Р. Спітц описує численні симптоми порушення поведінки дітей і затримку психічного і фізичного розвитку малят, які виховуються в дитячих установах. Незважаючи на те, що в цих установах були гарними догляд, харчування, гігієнічні умови, відсоток смертності був дуже великим. Крім цього, у в умовах госпіталізму страждає передмовний і мовний розвиток; розлука з матір'ю відбивається на розвитку пізнавальних функцій, на емоційному розвитку дитини.

Угорський педіатр Е. Піклер, спостерігаючи за розвитком дітей у закритих дитячих установах, виявила нові симптоми госпіталізму. Вона писала, що діти в цих установах на перший погляд справляли гарне враження. Вони слухняні, зазвичай, зайняті грою, на прогулянці ходять парами, не розбігаються, не затримуються, їх можна легко роздягнути чи одягнути. Вони не чіпають того, чого не можна чіпати, не заважають працювати дорослим. Хоча така картина і дає почуття задоволення, така поведінка, на думку Е. Піклер, є вкрай небезпечною: у цих дітей повністю відсутня вольова поведінка, ініціатива, вони здатні лише до репродукції і виконання завдань за інструкцією. Крім цього, вони виявляють безособове ставлення до дорослого.

Дослідження М. І. Лісіної, що фундуються на ідеях Л.С.Виготського, довели, що причина цього явища криється не в біологічній прихильності дитини до матері, а в організації спілкування, у формуванні специфічно людських потреб, керуванні орієнтувальною діяльністю дитини. Тобто, важливе значення має присутність не матері як біологічного фактора, а дорослого як конкретного носія людської культури й способів її освоєння. На основі цих теоретичних концепцій вдалося зробити важливі кроки у педагогічній та психологічній практиці, спрямовані на виведення дітей зі стану госпіталізму.

Перехідний період між немовлячим періодом і раннім дитинством дослідники називають кризою 1 року. Як і будь-яка криза вона зв'язана з появою самостійності і афективних реакцій. Афективні форми поведінки дитини можуть виникати, коли дорослі не розуміють її бажань, її слів, жестів і міміки, або розуміють, але не виконують те, що вона хоче. Встановлення нових взаємин з дитиною, надання їй деякої самостійності, терпіння і витримка пом'якшує кризу, допомагає дитині уникнути гострих емоційних реакцій.

 